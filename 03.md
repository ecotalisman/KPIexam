# Інформація і повідомлення. Види інформації та її властивості. Інформація та шум, їх взаємоперетворення.
Термін «інформація» (з лат.іпformatio, яке означає роз'яснення, виклад). Поняття інформація є неозначуваним.
Під інформацією розуміють відомості про об'єкти навколишнього світу, які сприймаються людиною, твариною, рослинним світом або спеціальними пристроями і підвищують їх рівень поінформованості.

Інформація передається за допомогою повідомлень. Повідомлення бувають усними, письмовими, у вигляді малюнків, жестами, спеціальними знаками чи організованими якимось іншим чином. Прикладами повідомлень є: покази вимірювального пристрою, дорожні знаки, текст телеграми, усна розповідь, відповідь учня тощо.

За допомогою повідомлень відбувається обмін інформацією між людьми, між людьми і машинами, між машинами; обмін сигналами у рослинному і тваринному світі, від клітини до клітини, від організму до організму тощо.

## Види інформації:
 ### За суспільним значенням:

 - наукова;
 - виробнича;
 - управлінська;
 - технічна;
 - масового подання:
 - повсякденна;
 - суспільно-політична;
### За способами сприйняття:

  - візуальна;
  - аудіальна;
  - тактильна;
  - нюхова;
  - смакова.
### За формами подання:

  - текстова;
  - числова;
  - графічна;
  - комбінована
  - естетична
  Інформація, яку несуть повідомлення повинна характеризуватися такими властивостями, як корисність, актуальність, вірогідність, об'єктивність, повнота, зрозумілість.
### Корисність. 
Корисність інформації оцінюється за тими задачами, які можна розв'язати з її використанням. Відомості, корисні для однієї людини, виявляються марними для іншої, якщо вона не може їх використовувати.

### Актуальність.
Інформація актуальна(своєчасна), якщо вона важлива в даний момент часу. Якщо ви маєте їхати потягом, то для вас важливою є інформація про те, коли цей потяг вирушає. Однак ця інформація втрачає свою актуальність після того, як потяг рушив.

### Вірогідність. 
Інформація вважається вірогідною, якщо вона не суперечить реальній дійсності, правильно її пояснює і підтверджується нею. Якщо ви довідалися про повінь з інформаційної телепрограми, то ця інформація, цілком ймовірно, є достовірною. Водночас чутки про пришестя інопланетян, що очікується наступного тижня, недостовірні.

### Об'єктивність. 
Інформація може бути об'єктивною або суб'єктивною (залежати чи не залежати від чийогось судження). Наприклад, повідомлення «вода в морі холодна» є суб'єктивним, водночас повідомлення «температура води +17С0» дає об'єктивну інформацію.

### Повнота. 
Інформація повна, якщо її достатньо для правильних висновків і прийняття правильних рішень. Якщо людині на основі якої-небудь інформації доводиться щось вирішувати, то вона спочатку оцінює, чи досить цієї інформації для-ухвалення правильного рішення. Інакше кажучи, повною чи неповною є наявна інформація.

### Зрозумілість.
Інформація зрозуміла, якщо при її сприйманні немає потреби у додаткових повідомленнях (не виникає запитань). Якщо людині розповідають щось, до сприймання чого вона ще не підготовлена, наприклад звертаються англійською раніше, ніж людина вивчила цю мову, то вона з почутої інформації винесе зовсім іншу інформацію, ніж це було б тоді, коли людина вивчила англійську мову.

Якщо повідомлення не несе корисної інформації, то воно несе шум. Інформація може перетворюватися на шум, і навпаки, шум може перетворюватись на інформацію.

Наприклад, якщо кілька разів повідомляється про одну і ту ж таємницю, то перше повідомлення несе інформацію, а наступні такі ж повідомлення для тієї самої людини — шум. В такий спосіб інформація перетворюється на шум. Навпаки, якщо якомусь повідомленню спочатку не надавали значення і вважали, що воно не несе корисної інформації, а пізніше в цьому ж повідомленні виявили корисну інформацію, то в такий спосіб шум перетворюється на інформацію.


